# Rola intuicji w procesie rozwiązywania problemów

**Natalia Cupała, Ewa Celebąk, Julia Jastrzębska**
*Na podstawie badania „Intuicja w procesie rozwiązywania problemów” przeprowadzonego przez Edwarda Nęckę i Martę Siedlecką na Uniwersytecie Jagiellońskim w Krakowie.*

**CEL BADANIA:**
Zbadanie zjawiska „poczucia ciepła” oraz wpływu intuicji na rozwiązywanie różnego rodzaju problemów.

**HIPOTEZY:**
Intuicja powinna być trafnym odzwierciedleniem procesu rozwiązywania problemów, zwłaszcza w przypadku zadań dobrze określonych.
*„Poczucie ciepła”* wpływa na proces rozwiązywania problemów.
*„Poczucie ciepła”* wzrasta, kiedy człowiek zbliża się do rozwiązania zadania.
Osoby niezobowiązane do określania „poczucia ciepła” lepiej i szybciej rozwiążą zadania, niż osoby zobowiązane do określania „poczucia ciepła”.

**GRUPA BADANA:**
- Grupa badana składająca się z 36 wybranych osób; połowę z nich (18) stanowią kobiety, połowę mężczyźni (18) w przedziale wiekowym od 19 do 26 lat (wiek późnej adolescencji); studiujący na uczelniach wyższych w Trójmieście.
- Badanie zakłada podział próbki populacji na 3 grupy: 1 kontrolną i 2 eksperymentalne.

Procedura doboru uczestników do poszczególnej grupy:
Dobór osób do poszczególnej grupy odbędzie się w sposób losowy, przy wykorzystaniu metody randomizacji. W 12 blokach umieszczone zostaną losowo kombinacje liter A, B, C, gdzie A oznacza grupę 1, B oznacza grupę 2, C oznacza grupę 3 (np. 1 – ABC, 2 – CAB, 3 – BCA). O przydziale do danej kategorii (A, B, C) zadecyduje kolejność przybycia uczestników. W rezultacie eksperymentatorzy uzyskają efekt równo podzielonych grup. Dobór osób do poszczególnej grupy będzie więc odbywał się na bieżąco.

**PRZEBIEG EKSPERYMENTU:**
- Badanie będzie trwać około 25 minut, a miejsce jego przeprowadzenia to pomieszczenie względnie odizolowane od miejsc głośnych i skupiających dużą ilość ludzi.
- Eksperyment polega na zbadaniu intuicji przy rozwiązywaniu 2 typów zadań: dobrze określonych (przy rozwiązywaniu tego typu zadań wykorzystuje się znane reguły przekształcania danych, co powoduje stopniowy przyrost informacji) i względnych (zadania, do których należy podejść sposób bardziej kreatywny, dystansując się wobec wcześniejszych doświadczeń). Celem jest pomiar, w jaki sposób intuicja objawiająca się tzw. „poczuciem ciepła” (feeling of warm; Dorfman i In., 2014) wpływa na rozwiązywanie problemów. Im wyższe „poczucie ciepła”, tym bliżej rozwiązania znajduje się jednostka.  Toteż każdy badany podejmie próbę rozwiązania 4 zadań wymagających logicznego oraz abstrakcyjnego myślenia (po 2 z każdego rodzaju), w tej samej kolejności („Kawalerowie”, „Łańcuszek”, „Karty”, „Kropki”). Czas rozwiązywania jednego zadania wynosi 5 minut. Każdy badany otrzyma czyste kartki do rozwiązywania zadań oraz długopis.
Jednocześnie, w trakcie rozwiązywania zadań, uczestnicy z grupy I co 15 sekund będą otrzymywali sygnał dźwiękowy, przypominający o zaznaczeniu nasilenia „poczucia ciepła” na dziesięciostopniowej skali; osoby z grupy II będą zaznaczały „poczucie ciepła” w dowolnych momentach, co najmniej 5 razy w ciągu rozwiązywania zadania; natomiast osoby z grupy III (kontrolnej) zostaną poproszone tylko o rozwiązywanie zadań problemowych.

- Komunikacja z osobą badaną:

*Pierwszy kontakt*
Dzień dobry, zapraszam serdecznie, proszę usiąść. Bardzo dziękuję za przybycie. Oczywiście pragnę zaznaczyć, że udział w badaniu jest całkowicie dobrowolny i możesz w każdym momencie zrezygnować.  Tytułem wstępu chciałabym Cię poinformować, jak dokładnie będzie przebiegał eksperyment i na czym polega. Badanie zajmie około 25 minut. Otrzymasz na kartce zestaw czterech zadań, o których rozwiązanie poproszę. Zadania nie będą zbyt trudne i ocenią myślenie logiczne oraz abstrakcyjne. Czas przeznaczony na rozwiązanie każdego zadania wynosi 5 minut. Badanie dotyczy rozwiązywania problemów.

*Dodatkowo w grupie I i II:*
Otrzymasz również dziesięciostopniową skalę „poczucia ciepła”. Poczucie ciepła to określenie uczucia towarzyszącego człowiekowi przy rozwiązywaniu zadań. Jeśli kojarzysz zabawę „Ciepło-zimno”, to jest to zjawisko działające na takiej samej zasadzie. Kiedy zbliżamy się do rozwiązania problemu odczuwamy pewnego rodzaju ciepło, kiedy zaś robimy coś źle możemy odczuwać chłód. Wiąże się to z intuicją.  Proszę, abyś po każdym sygnale dźwiękowym zaznaczył/a na skali cyfrę, która odpowiada Twojemu poczuciu ciepła (gr.1)/ Proszę w dowolnych momentach w trakcie rozwiązywania zadań, zaznaczać na skali cyfrę odpowiadającą Twojemu poczuciu ciepła, robiąc to co najmniej 5 razy w ciągu jednego zadania. Cyfra „0” w pierwszej linijce oznacza stan poczucia ciepła przed przeczytaniem zadania, natomiast cyfra „10” to maksymalne poczucie ciepła.

*Po rozwiązaniu jednego zadania otrzymasz kolejne zadanie.*
Czy masz jakieś pytania? Czy wszystko jest zrozumiałe?
Jeśli tak, to rozpoczynamy zadania.

*Instrukcja do zadań:*
Proszę uważnie przeczytać polecenie. Przypominam, że czas rozwiązywania to 5 minut. Rozwiązania możesz umieścić na kartce papieru.

*Po zakończeniu badania:*
To już koniec badania. Proszę powiedzieć, jakie myśli i odczucia, oprócz „poczucia ciepła”, towarzyszyły CI w trakcie badania?

*Gdybyś był/a zainteresowany wynikami badania, proszę przysłać wiadomość na maila: kkkk@aa.aa. Wyniki będą dostępne w okolicach maja.
Jeszcze raz bardzo dziękuję za przybycie i udział w eksperymencie. Do widzenia!*
